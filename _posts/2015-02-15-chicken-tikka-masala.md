---
layout: post
title:  Chicken tikka masala
categories: [przepisy]
tags: [danie-glowne, indyjskie, kurczak, miesa, obiad, polecam]
image: assets/images/2015/02/tikka-masala.jpg
---
Indyjski kurczak tikka masala na bazie przepisu Gordona Ramsay’a.  Typowo indyjska potrawa, pikantna i aromatyczna. Zapach podsmażanej masali i imbiru cudownie wypełnia kuchnię. Większość przepisów proponuje blendowanie sosu, ja proponuję tego nie robić, dzięki czemu uzyskamy sos, w którym można rozgryzać kolejne smaki i poczuć aromat kawałeczków imbiru i czosnku. Mniam!

**Składniki:**
* 2 woreczki ryżu basmati
* 3 piersi z kurczaka
* 800 g pomidorów z puszki
* 1 duża cebula
* kawałek imbiru (5 cm)
* 1 czerwona papryczka chili
* 3 ząbki czosnku
* olej do smażenia
* 1/2 łyżeczki sproszkowanego chilli
* 2 łyżeczki garam masala
* 1 łyżeczka kminu rzymskiego
* 2 łyżki cukru trzcinowego
* 3 łyżki jogurtu naturalnego
* 1 czubata łyżka koncentratu pomidorowego
* sól

**Wykonanie**

Ryż gotujemy wg przepisu na opakowaniu.

Cebulę, imbir, papryczkę i czosnek kroimy w drobną kosteczkę. Na patelni podgrzewamy olej i podsmażamy cebulę, aż do zeszklenia. Następnie dodajemy do niej papryczkę, imbir i czosnek. Smażymy to razem 3 minuty. Wsypujemy przyprawy i cukier (bez soli) i dalej smażymy około 2 minut. Dodajemy przecier pomidorowy i lekko mieszając całość karmelizujemy 2 minuty. Dodajemy pomidory z puszki razem z sokiem i dusimy wszystko około 10 minut.

Kurczaka kroimy w kostkę i smażymy na oleju na złoty kolor. Podsmażone mięso dodajemy do sosu i dusimy wszystko jeszcze ok. 10 minut pamiętając o mieszaniu co jakiś czas. Sos z kurczakiem zdejmujemy z ognia i na koniec mieszamy wszystko z jogurtem.

Ryż wysypujemy na talerz i podajemy z gorącym sosem.

Uwaga: Jeśli chcecie wersję wege, kurczaka można śmiało zamienić na kawałki tofu też wychodzi świetnie.

Smacznego!
    