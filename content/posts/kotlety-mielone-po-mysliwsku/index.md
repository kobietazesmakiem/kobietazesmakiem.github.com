---
date: "2015-04-25T00:00:00Z"
tags:
- danie-glowne
- dietetycznie
- kotlety
- mielone
- miesa
- na-slono
- obiad
title: Kotlety mielone po myśliwsku
---
Kotlety mielone po myśliwsku to fajna propozycja mięsna na obiad lub jako ciepła przekąska na imprezę. Jest to lekka wersja kotletów mielonych, można nawet powiedzieć  light. Kotleciki są zrobione z mięsa z indyka, a zamiast bułki tartej dodajemy do nich bardziej dietetyczne otręby i smażymy je jedynie na natłuszczonej patelni. Dzięki temu kotlety są bardzo delikatne i niskokaloryczne. Dlaczego po myśliwsku? Ponieważ warzywa, w których dusimy kotlety mają delikatny posmak lasu i dziczyzny dzięki magicznemu składnikowi - owocom jałowca. Kotleciki najlepiej smakują serwowane z młodymi ziemniakami lub świeżym chlebem.

**Składniki:**
* 500 g mięsa mielonego z indyka
* 3 łyżki otrębów owsianych
* 1 jajko
* 2 duże cebule
* 500 g pieczarek
* 2 łyżki koncentratu pomidorowego
* owoce jałowca (7-8 szt)
* liść laurowy
* sól, pieprz, ostra papryka
* olej do smażenia

**Wykonanie:**

Cebulę i pieczarki obieramy i kroimy w piórka. W garnku o szerokim dnie rozgrzewamy olej. Cebulę smażymy na dużym ogniu aż będzie zrumieniona. Ważne jest żeby dobrze zrumienić cebulę, dzięki czemu całe danie otrzyma odpowiedni aromat. Następnie do cebuli dodajemy pieczarki i podlewamy wszystko wodą, około 1/2 szklanki. Całość doprawiamy solą, pieprzem i papryką, dodajemy owoce jałowca i liść laurowy, wszystko powinno się dusić około 15 minut. Na koniec dodajemy do warzyw przecier pomidorowy i jeszcze chwilę dusimy do połączenia smaków.

Kiedy warzywa się duszą możemy przygotować kotlety. Mięso mielone łączymy z otrębami, jajkiem i doprawiamy do smaku solą i pieprzem.  Z mięsa formujemy średniej wielkości kotlety, następnie kotlety smażymy pod przykryciem na rozgrzanej wysmarowanej olejem patelni na złoty kolor z każdej strony.

Usmażone kotlety przekładamy do garnka z warzywami, staramy się żeby były dobrze obłożone warzywami. Całość dusimy pod przykryciem jeszcze 15 minut. Serwujemy na gorąco.

Smacznego!
    