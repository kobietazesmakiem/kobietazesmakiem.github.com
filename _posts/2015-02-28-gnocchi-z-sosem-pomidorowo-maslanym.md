---
layout: post
title:  Gnocchi z sosem pomidorowo maślanym
categories: [przepisy]
tags: [dania-maczne, danie-glowne, gnocchi, kluski, kopytka, obiad, przepisy, wege, wloskie-smaki]
image: https://kobietazesmakiem.pl/wp-content/uploads/2015/02/gnocchi.jpg
---
Kluseczki gnocchi z sosem pomidorowo-maślanym. Włoskie delikatne kluseczki gnocchi, klasyczne ziemniaczane, niezwykle delikatne i rozpływające się w ustach. Te małe wciągające ziemniaczane cuda cudownie współgrają ze smakiem pomidorowego sosu i parmezanu. Te delikatne kluseczki przypominają o lecie i pysznych pomidorach prosto z pola. Kluseczki znikają w mgnieniu oka, a ich lekkość zaskakuje nawet najbardziej wymagające podniebienia. Najwięcej czasu w tej potrawie zajmuje ugotowanie ziemniaków, cała reszta to bułka z masłem, a raczej kluseczka z sosem.
[![gnocchi 2](http://kobieta-ze-smakiem.pl/wp-content/uploads/2015/02/gnocchi-2-300x225.jpg)](http://kobieta-ze-smakiem.pl/wp-content/uploads/2015/02/gnocchi-2.jpg)



**Składniki na gnocchi:**
* 1,2 kg ziemniaków
* 1 duże jajko
* 300 g mąki pszennej tortowej
* sól
* mąka do posypania stolnicy


**Składniki na sos:**
* 50 g margaryny
* mała cebula
* 500 ml domowego przecieru pomidorowego
* ząbek czosnku
* łyżka mascarpone
* parmezan
* sól
* pieprz
* świeża bazylia


**Wykonanie:**

Ziemniaki myjemy i gotujemy w mundurkach w osolonej wodzie, aż do miękkości. Po ugotowaniu obieramy ze skórki i przeciskamy przez wyciskarkę do ziemniaków na posypaną mąką stolnicę. Czekamy aż przestygną. Do ziemniaków dodajemy trzy szczypty soli i jajko. Całość zagniatamy dodając stopniowo mąkę. Ciasto powinno być miękkie i elastyczne, ale nie powinno się kleić. Jeżeli ciasto, mimo dodania mąki nadal się klei, należy dodać więcej mąki, jej ostateczna ilość jaka wgniecie się w ciasto zależy od rodzaju ziemniaków. Ciasto dzielimy na mniejsze kawałki i formujemy z nich wałeczki o grubości kciuka. Następnie kroimy na kawałeczki o długości około 3 cm i każdy kawałeczek przetaczamy po widelcu lekko naciskając, tak aby z jednej strony kluseczki miały rowki po widelcu, które będą idealnym miejscem na sos. Gnocchi wrzucamy na osolony wrzątek i gotujemy aż wypłyną.
[![gnocchi](http://kobieta-ze-smakiem.pl/wp-content/uploads/2015/02/gnocchi-300x225.jpg)](http://kobieta-ze-smakiem.pl/wp-content/uploads/2015/02/gnocchi.jpg)


Aby przygotować sos margarynę roztapiamy na patelni i podsmażamy na niej pokrojona w kosteczkę cebulę aż do zeszklenia. Następnie do cebuli  dodajemy przecier pomidorowy i przeciśnięty czosnek. Całość doprowadzamy do wrzenia i gotujemy około 10 minut żeby  z przecieru odparowała woda a sos zgęstniał. Następnie dodajemy mascarpone, całość mieszamy do połączenia się składników i doprawiamy do smaku solą i pieprzem.

Gnocchi polewamy sosem, ścieramy na całość parmezan (ilość wg uznania) i posypujemy świeżo posiekaną bazylią. Całość najlepiej smakuje na gorąco.

Smacznego!
    