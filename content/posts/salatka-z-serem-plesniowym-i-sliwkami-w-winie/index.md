---
date: "2015-06-05T00:00:00Z"
tags:
- na-slono
- przekaska
- przystawka
- przystawki
- salatkiwege
title: Sałatka z serem pleśniowym i śliwkami w winie
---
Sałatka dla dorosłych, czyli zestawienie wytrawnych smaków czerwonego wina, wędzonych śliwek i pleśniowego sera, a wszystko to zaostrzone smakiem chrupiącej rzodkiewki. Sałatka wymaga drobnego przygotowania dzień przed, a dnia następnego robi się ją stosunkowo szybko. Smakuje najlepiej na świeżo i szybko znika. Świetna przekąska do lampki czerwonego wina i czerwonego mięsa np. steka. Można tą sałaką zaskoczyć gości - oczywiście ze względu na upojone w alkoholu śliwki - tylko dorosłych.

**Składniki:**
* 100 ml wytrawnego czerwonego wina
* 100 g suszonych śliwek
* 100 g orzechów włoskich łuskanych
* 100 g sera z niebieską pleśnią
* 200 g rzodkiewek
* 3 łyżki majonezu
* sól i pieprz

**Wykonanie:**

Przygotowanie sałatki najlepiej zacząć dzień przed jej wykonaniem. Śliwki kroimy na większe kawałki, zalewamy czerwonym winem, przykrywamy i odstawiamy na noc (lub na kilka godzin) do lodówki. Orzechy włoskie siekamy drobno, ser pleśniowy kroimy w kostkę, umyte rzodkiewki kroimy w półtalarki. Wszystkie pokrojone składniki mieszamy, dodajemy do nich odsączone z wina śliwki i majonez. Całość mieszamy i doprawiamy do smaku solą i pieprzem (polecam sporo pieprzu, dzięki czemu sałatka będzie miała wyrazisty smak). Serwujemy na świeżo.

Smacznego!
    