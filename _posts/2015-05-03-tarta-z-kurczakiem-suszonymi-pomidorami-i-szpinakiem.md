---
layout: post
title:  "http://kobieta-ze-smakiem.pl/?p=825"
categories: ['przepisy']
tags: ['dania-maczne', 'danie-glowne', 'kolacja', 'miesa', 'na-slono', 'obiad', 'piers-z-kurczaka', 'przepisy', 'przystawka', 'przystawki', 'suszone-pomidory', 'szpinak', 'tarta']
image: "http://kobieta-ze-smakiem.pl/?p=825"
---
Tarta z kurczakiem, suszonymi pomidorami i szpinakiem. Jedno z moich ulubionych dań. Połączenie pomidorów, kurczaka i szpinaku jest pyszne praktycznie w każdym wydaniu. W tym przypadku smaku i aromatu dodaje maślany kruchy spód i przypieczony serek mozzarella. Danie jest sycące, mały kawałek może być świetną przestawką, a duży serwowany ze świeżą sałatą może być spokojnie daniem obiadowym. Tarta najlepsza jest na gorąco, ale w sumie na zimno też jest bardzo dobra.

 
![](https://kobietazesmakiem.pl/wp-content/uploads/2015/05/tarta-z-kurczaiem-1-300x222.jpg)



**Składniki na ciasto:**
* 260 g mąki pszennej
* 130 g masła
* 1 żółtko
* 1 łyżka śmietany 18%


**Składniki na farsz:**
* 1 cebula
* 2 piersi z kurczaka
* 2/3 słoika suszonych pomidorów w oleju
* szpinak mrożony rozdrobniony (450 g)
* 2 jajka
* 220 g śmietany 12%
* 125 g mozzarelli
* sól, pieprz


**Wykonanie:**

Wszystkie składniki ciasta i 1 łyżeczkę soli szybko ugniatamy na jednolitą masę, formujemy kulę, okrywamy i chowamy do lodówki na 1 godzinę. W tym czasie przygotowujemy farsz. Cebulę obieramy i kroimy w drobną kostkę. Piersi z kurczaka oczyszczamy i kroimy w większą kostkę. Na patelni rozgrzewamy olej z suszonych pomidorów. Na oleju podsmażamy cebulę, kiedy cebula się zeszkli dodajemy do niej kurczaka. Kawałki kurczaka podsmażamy aż się zrumienią. Następnie dodajemy pokrojone w paski suszone pomidory i wszystko razem podsmażamy jeszcze 3 minuty. Po tym czasie dodajemy do całości zamrożony szpinak. Całość smażymy tak długo aż szpinak się rozmrozi, a z całego farszu odparuje zupełnie płyn. Farsz doprawiamy pod koniec smażenia solą i pieprzem do smaku i studzimy. W misce roztrzepujemy jajka ze śmietaną i startą mozzarellą, masę jajeczną warto delikatnie doprawić solą i pieprzem.

Piekarnik nagrzewamy do 200 stopni C. Schłodzone ciasto rozwałkowujemy do rozmiaru formy do tarty (średnica około 27 cm). Wykładamy nim wysmarowaną masłem formę tak żeby pokryte były również brzegi foremki. Ciasto warto również nakłuć w kilku miejscach widelcem. Ciasto pieczemy w rozgrzanym piekarniku aż będzie miało jasno złoty kolor (około 10-15 minut).

Na tak przygotowany spód wykładamy cały farsz, który polewamy masą jajeczną. Całość zapiekamy około 30 minut w temperaturze 180 stopni C (najlepiej termoobieg).

[av\_gallery ids='829,827,828' style='thumbnails' preview\_size='portfolio' crop\_big\_preview\_thumbnail='avia-gallery-big-crop-thumb' thumb\_size='featured' columns='3' imagelink='lightbox' lazyload='avia\_lazyload' av\_uid='av-9w6e9']

Smacznego!

 
    