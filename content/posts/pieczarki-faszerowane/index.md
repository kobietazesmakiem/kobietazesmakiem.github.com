---
date: "2015-02-21T00:00:00Z"
tags:
- inne
- kulinarnie
- obiad
- przystawka
- wege
title: Pieczarki faszerowane
---
Pomysł na danie, które może być przekąską i ciepłą przystawką. Świetna pozycja wśród przepisów na nagły nalot gości. Danie wykonuje się szybko, a robi wrażenie wyszukanego. Faszerowane pieczarki dla mnie świetna pozycja na obiad, lekka i pożywna. Podstawą są świeże i bardzo duże pieczarki. Pomysłodawcą tej potrawy jest moja mama, stąd mój ogromny sentyment do tego przepisu i miłe skojarzenia.

**Składniki:**
* 20 sztuk dużych pieczarek
* 500 g mięsa mielonego wieprzowego z łopatki
* 1 duża cebula
* ¼ papryki czerwonej
* łyżka posiekanej natki pietruszki
* łyżka posiekanego koperku
* 200 g sera żółtego w kawałku
* oliwa do smażenia
* sól
* pieprz

**Wykonanie:**

Pieczarki obieramy i gotujemy 25 minut we wrzątku z odrobiną soli. Następnie je osuszamy i wycinamy z nich ogonki. Kapelusze układamy „do góry nogami” na blasze z piekarnika przykrytej papierem do pieczenia i lekko solimy po wierzchu. Ogonki kroimy w kosteczkę i odstawiamy. Cebulę kroimy w drobniutką kostkę i podsmażamy na oliwie. Kiedy cebula się zeszkli, dodajemy do niej pokrojoną w drobniutką kostkę paprykę i dusimy jeszcze 3 minuty. Do cebuli i papryki dodajemy mięso mielone i smażymy około 15 minut pamiętając o mieszaniu. Farsz zdejmujemy z ognia, dodajemy do niego pokrojone wcześniej ogonki z pieczarek oraz koperek i pietruszkę. Całość mieszamy i doprawiamy do smaku solą i pieprzem. Farsz obficie nakładamy na kapelusze z pieczarek i osypujemy startym na tarce serem. Zapiekamy w piekarniku nagrzanym do 180 stopni C,  aż do zrumienienia się sera i podajemy na ciepło.

Smacznego!