---
layout: post
title:  Sernik babuni
categories: [przepisy]
tags: [ciasta, ciasta-ciasteczka-desery, sernik]
---
Jeden z serników, w którym można zakochać się od pierwszego kęsa. Jest puszysty, delikatny i wilgotny. Składniki i wykonanie mogą zaskoczyć i nawet jeżeli przejdzie Wam przez myśl (tak jak mnie), że taka płynna konsystencja masy serowej lub spód bez podpieczenia przeczy wszelkim zasadom pieczenia ciast – spokojnie magia działa, a sernik wychodzi idealny!

**Składniki:**
**Ciasto (spód):**
* 2 i ½ szklanki mąki tortowej
* ¾ szklanki cukru
* 2 jajka
* ¼ kostki margaryny
* łyżka śmietany 18%
* łyżka proszku do pieczenia


**Masa serowa:**
* 1 kg sera (polecam ser „Mój ulubiony” z Wielunia)
* 1 litr mleka 3,2%
* 2 budynie śmietankowe
* 1 szklanka cukru
* 2 całe jajka
* 4 żółtka


**Kokosowa pierzynka:**
* 4 białka
* ½ szklanki cukru
* Wiórki kokosowe (200g)


Wszystkie składniki na ciasto przygotowujemy na stolnicy lub w misce i zagniatamy rękoma. Następnie ciastem wykładamy spód dużej blachy (sam spód bez brzegów). Formę z ciastem odstawiamy w chłodne miejsce.

Do dużej (najlepiej wysokiej) miski dodajemy ser, wsypujemy budynie i cukier, wbijamy jajka i dodajemy żółtka. Wszystko ucieramy mikserem na gładką puszystą masę. Następnie do masy wlewamy stopniowo (cały czas mieszając) mleko. Tak w przepisie nie ma pomyłki dodajemy aż litr mleka, a masa wychodzi bardzo płynna. Tak przygotowaną masę wylewamy na przygotowany wcześniej spód. Całość wstawiamy do nagrzanego piekarnika i pieczemy 1 godzinę w temperaturze około 160 st. C (termoobieg).

Na 10 minut przed końcem pieczenia sernika, przygotowujemy kokosową pierzynkę. Ubijamy na sztywno pianę z białek, następnie stopniowo dodajemy cukier dalej ubijając, na koniec wsypujemy wiórki kokosowe i całość mieszamy. Pierzynkę wykładamy na sernik i całość pieczemy jeszcze 15 do 20 minut.

Smacznego!
    