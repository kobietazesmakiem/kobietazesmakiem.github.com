---
layout: post
title:  Polędwiczka ze śliwką w szynce parmeńskiej
categories: [przepisy]
tags: [danie-glowne, kulinarne, miesa, na-slono, obiad, placki-ziemniaczane, poledwiczka, polecam]
image: assets/images/2015/03/poledwiczki-ala-grzaniec-2.jpg
---
Dziś pozycja proponowana na obiad, czyli polędwiczka wieprzowa ze śliwką pieczona w szynce parmeńskiej podawana na placuszku ziemniaczanym z pietruszką. Polędwiczka to jedna z bardziej wdzięcznych części wieprzowiny. Przygotowuje się ją sprawnie, a dobrze przyrządzona jest delikatna i soczysta. Ta wersja polędwiczki jest jedną z moich ulubionych ponieważ smak śliwki i przypieczonej szynki parmeńskiej świetnie się komponują nadając polędwiczce wyjątkowy smak i aromat grzańca, który pysznie roznosi się po całym domu. Polędwiczkę serwujemy z pietruszkowym placuszkiem ziemniaczanym oraz warzywami i owocami, w których dusiła się polędwiczka.

**Składniki:**
* jedna polędwiczka wieprzowa (około 600 g)
* śliwki suszone (najlepiej wędzone) około 10 sztuk
* szynka parmeńska około 10 plastrów
* 1 duża cebula
* 1 jabłko
* połowa pomarańczy
* olej do smażenia (ja używam oleju aromatyzowanego suszonymi pomidorami)
* sól
* pieprz

**Składniki na placuszki:**
* 2 duże ziemniaki
* pół pęczka natki pietruszki
* 1,5 łyżki mąki pszennej
* 1 jajko
* sól
* pieprz
* olej do smażenia

**Wykonanie:**

Polędwiczkę myjemy osuszamy i oczyszczamy z błon. Następnie kroimy na plastry o grubości około 3 cm. W każdym z plastrów robimy w środku dziurę, w którą wkładamy suszone śliwki. Następnie mięso delikatnie solimy i obsypujemy świeżo mielonym pieprzem. Na patelni rozgrzewamy olej i smażymy na nim plastry polędwiczki na złoty kolor z każdej strony (na ostrym ogniu około 4 minut z każdej strony). Następnie polędwiczki zdejmujemy z tłuszczu i pozostawiamy chwilę na ręczniku papierowym żeby odsączyć tłuszcz i przestudzić kawałki mięsa.

W międzyczasie przygotowujemy warzywa i owoce. Cebulę jabłko i pomarańczę obieramy. Cebulę kroimy na półokręgi, jabłko i pomarańczę na ósemki. Do ceramicznej brytfanny lub naczynia żaroodpornego nalewamy odrobinę tłuszczu i wysmarowujemy nim dno naczynia. Następnie wykładamy w naczyniu połowę przygotowanych owoców i warzyw. Każdy kawałek polędwiczki owijamy plastrem szynki parmeńskiej i spinamy wykałaczkami. Następnie kawałki mięsa w szynce układamy na przygotowanych wcześniej warzywach i owocach i przykrywamy ich pozostałą częścią. Można dodatkowo obsypać delikatnie całość solą i pieprzem (z solą ostrożnie ze względu na słoność szynki parmeńskiej). Wszystko razem zapiekamy w rozgrzanym do 175 stopni C piekarniku (termoobieg) około 30 minut. Najpierw pod przykryciem, a przez ostatnie 5 minut okrywamy nasze danie żeby składniki się zrumieniły.

Kiedy mięso się piecze możemy przygotować placuszki. Ziemniaki ścieramy na drobnej tarce,  dodajemy do nich drobno posiekaną natkę pietruszki, jajko i mąkę. Całość mieszamy, doprawiamy do smaku solą i pieprzem i smażymy za złoty kolor na rozgrzanym oleju.

Całość serwujemy na gorąco.

Smacznego!