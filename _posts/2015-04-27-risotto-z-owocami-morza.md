---
layout: post
title:  Risotto z owocami morza
categories: [przepisy]
tags: [danie-glowne, kolacja, na-slono, owoce-morza, przepisy, risotto, ryby-i-owoce-morza]
image: https://kobietazesmakiem.pl/wp-content/uploads/2015/04/risotto-z-owocami-morza-1.jpg
---
Risotto z owocami morza, delikatne, aromatyczne, pełne morskich smakołyków i pachnące trawą cytrynową. Danie godne ciepłego wieczoru, zachodzącego słońca i dobrego wina. Najpierw miało być wg przepisu Gordona Ramsaya, później wg Nigelli, a wyszło wg Pauliny i nieskromnie powiem, że jest pyszne. Risotto ma swoje wymagania, to kilka pobrudzonych garnków plus cierpliwe regularne mieszanie ryżu i dodawanie bulionu. Efekt finalny jest jednak w zupełności godny tego wysiłku, risotto rozpływa się w ustach i znajduje wielu zwolenników.
![](https://kobietazesmakiem.pl/wp-content/uploads/2015/04/risotto-z-owocami-morza-2-300x222.jpg)


**Składniki:**


* 250 g ryżu do risotto (np. gallo)
* 3 cebule dymki ze szczypiorem
* 125 ml białego wina (półwytrwane)
* 250 g owoców morza (mrożonych lub świeżych)
* 4-6 krewetek królewskich
* 50 g masła
* 1 łyżka oliwy z oliwek
* 1 litr wody
* 25 ml sosu rybnego
* 3 łyżki sosu ostrygowego
* ziele angielskie, pieprz ziarnisty, liść laurowy
* trawa cytrynowa (1 szt.)'
* parmezan do posypania


**Wykonanie:**

To danie warto zacząć od przygotowania bulionu rybnego. Wodę doprowadzamy do wrzenia, następnie zmniejszamy ogień tak, żeby woda gotowała się delikatnie i dodajemy sosy: rybny i ostrygowy, dodajemy dwa ziarenka ziela angielskiego, liść laurowy, i kilka ziarenek kolorowego pieprzu. Trawę cytrynową nacinamy na wzdłuż grubszej końcówki na cztery i dorzucamy do bulionu. Bulion gotujemy kilka minut, a następnie pozostawiamy na delikatnym ogniu, żeby cały czas był gorący.

Dymkę kroimy na drobniutka kostkę. Na dużej patelni rozpuszczamy masło i podsmażamy na niej cebulkę, aż się zeszkli. Do cebulki dodajemy ryż i podsmażamy około 2 minut. Następnie zwiększamy ogień na maksymalny i dolewamy wino, dzięki dobrze rozgrzanej patelni alkohol szybko odparuje, a ryż wchłonie wino. Kiedy ryż wchłonie całe wino zaczynamy dolewać bulion rybny. Bulion dolewamy po jednej łyżce wazowej. Każdą następną łyżkę dodajemy kiedy ryż wchłonie w całości poprzednią porcję. Powtarzamy dolewanie bulionu, aż ryż będzie miękki i przestanie chłonąc bulion, może to potrwać nawet 30 minut i w tym czasie musimy regularnie mieszać nasz ryż. W zależności od ryżu możemy zużyć całość bulionu, lub cześć może pozostać niewykorzystana.

Owoce morza rozmrażamy w lodówce, a krewetki obieramy z pancerzy i usuwamy jelito. Na osobnej małej patelni podsmażamy na oliwie z oliwek owoce morza i krewetki. Delikatnie je solimy i doprawiamy pieprzem. Owoce morza smażymy tak max 5 minut (ważne żeby odparował cały płyn) i dodajemy do gotowego już ryżu. Całość mieszamy, próbujemy i w miarę potrzeby doprawiamy do smaku solą i pieprzem (ewentualnie ostrą papryką).

Risotto podajemy na gorąco, posypane drobno pokrojonym szczypiorem i parmezanem, warto również dodać kawałek limonki lub cytryny.

[av\_gallery ids='788,786,787' style='thumbnails' preview\_size='portfolio' crop\_big\_preview\_thumbnail='avia-gallery-big-crop-thumb' thumb\_size='featured\_large' columns='3' imagelink='lightbox' lazyload='avia\_lazyload' av\_uid='av-8go79']

Smacznego!
    