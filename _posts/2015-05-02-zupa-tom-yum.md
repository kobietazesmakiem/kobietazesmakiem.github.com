---
layout: post
title:  Zupa tom yum
categories: [przepisy]
tags: [krewetki, na-slono, orientalnie, owoce-morza, przystawka, przystawki, ryby-i-owoce-morza, tajskie, zupa, zupy, polecam]
image: assets/images/2015/05/tom-yum-2.jpg
---
Zupa tom yum, swój niepowtarzalny smak zawdzięcza idealnemu połączeniu kwaśnego i ostrego smaku. Oczywiście smaku tej zupy jedzonej w Tajlandii chyba nigdy nie uda mi się odtworzyć, ale może i dobrze, będzie pretekst żeby pojechać ponownie. Ta wersja tom yum jest klasycznie ostra i kwaśna, a do tego klarowna z pysznymi królewskimi krewetkami. Sekretem zupy tom yum jest uzyskanie smaku i aromatu krewetek nie z ich mięsa, ale ze skorupek, zapewnia to pełen aromat krewetek w najczystszej postaci. Ta zupa to idealna przystawka na ostro dla wielbicieli owoców morza.

**Składniki:**
* 400 g świeżych krewetek tygrysich (w całości ze skorupką)
* 1,5 l bulionu drobiowego
* świeży imbir (kawałek około 4 cm)
* 3 łodygi trawy cytrynowej
* 3 ząbki czosnku
* 2 papryczki chili (najlepiej różne kolory)
* 2 łyżki sosu rybnego
* 1 limonka
* oliwa z oliwek do smażenia
* odrobina świeżej pietruszki

**Wykonanie**

Przygotowujemy bulion tak, żeby był gorący. Imbir obieramy i kroimy w talarki. Papryczki chili pozbawiamy nasion z środka i kroimy w kostkę. Czosnek obieramy i rozgniatamy każdy ząbek. Z trawy cytrynowej odcinamy zdrewniałe końcówki i obieramy zewnętrzną warstwę, tak obrane łodygi kroimy na większe kawałki (około 3-4 cm długości). Krewetki myjemy w lodowatej wodzie i obieramy. Obrane krewetki płuczemy i chowamy do lodówki. Pozostałe z krewetek skorupki i głowy jeszcze raz płuczemy i podsmażamy na oliwie około 5 minut, aż nabiorą różowo złotego koloru. Do smażących się skorupek dolewamy bulion. Następnie dodajemy papryczki, imbir, czosnek, trawę cytrynową i skórkę z  limonki. Całość gotujemy około 30 minut na małym ogniu. Tak przygotowany wywar przelewamy przez sitko, żeby uzyskać klarowny bulion. Do gotującego się bulionu dodajemy krewetki, sos rybny i  sok z limonki. Całość gotujemy około 5 minut i w miarę potrzeby doprawiamy do smaku solą. Serwujemy na gorąco z krewetkami, posiekaną papryczką i świeżą pietruszką.

Smacznego!