---
layout: post
title:  Sałatka z kokosowymi nuggetsami z indyka i mango
categories: [przepisy]
tags: [indyk, na-slono, nuggetsy, obiad, orientalnie, przekaska, przepisy, przystawka, przystawki, salatki]
image: assets/images/2015/04/salatka-kokosowy-indyk.jpg
---
Nuta egzotyki w tym wydaniu to sałatka z kokosowymi nuggetsami z indyka i tropikalnym mango, serwowana z musztardowym dressingiem.  Przystawka, która jest jednocześnie słona i słodka to zdecydowanie moje smaki. Sałatka łączy smaki egzotyczne kokosa i mango z delikatnym białym mięsem i charakterystycznym musztardowym dressingiem. Jest to świetna propozycja na ciekawą przystawkę lub na  lekki letni lunch. Do tego kieliszek margherity i jest perfekcyjnie.
![](assets/images/2015/04/salatka-kokosowy-indyk-2-300x222.jpg)



**Składniki:**
* 300 g filetu z indyka
* 100 g wiórków kokosowych
* jajko
* mix sałat (1 opakowanie)
* serek kiri 100g
* dojrzałe mango
* sól, pieprz, pieprz cayenne
* olej do smażenia


**Dresing musztardowy:**
* 50 ml oliwy z oliwek
* sok z 1/3 cytryny
* łyżeczka musztardy
* łyżeczka miodu
* sól, pieprz


**Wykonanie**

Oczyszczony i osuszony filet z indyka kroimy na paski o długości około 5 cm. Następnie kawałki indyka przyprawiamy solą, pieprzem i delikatnie obsypujemy pieprzem chili cayenne. Następnie każdy kawałek moczymy w roztrzepanym jajku i panierujemy w wiórkach kokosowych. Tak przygotowane kokosowe nuggetsy smażymy na oleju z każdej strony na złoty kolor. Usmażone nuggetsy odkładamy do wystudzenia na ręczniku papierowym, który dodatkowo wchłonie nadmiar tłuszczu ze smażenia.

Serek kiri kroimy w drobniejszą kostkę, mango obieramy i kroimy w większą kostkę. Sałatę wykładamy do miski, układamy na niej mango i serek. Następnie na sałacie układamy nuggetsy. Możemy je pokroić w mniejsze kawałki lub serwować na sałacie w całości. Wszystkie składniki dressingu mieszamy do uzyskania jednolitego złotego sosu. Sałatkę polewamy dressingiem tuż przed podaniem.

[av\_gallery ids='752,751,750' style='thumbnails' preview\_size='portfolio' crop\_big\_preview\_thumbnail='avia-gallery-big-crop-thumb' thumb\_size='featured\_large' columns='3' imagelink='lightbox' lazyload='avia\_lazyload' av\_uid='av-ad6zn']

Smacznego!
    