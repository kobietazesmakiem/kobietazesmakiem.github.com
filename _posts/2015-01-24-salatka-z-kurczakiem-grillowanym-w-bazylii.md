---
layout: post
title:  Sałatka z kurczakiem grillowanym w bazylii
categories: [przepisy]
tags: [filet-z-kurczaka, przystawki, salatki]
---
Lekka sałatka z grillowanym kurczakiem, słodkim posmakiem gruszki, sera pleśniowego i orzechów.  Miodowy sos winegret dodaje jej charakteru. Idealna o każdej porze roku, na przekąskę lub kiedy za 15 minut wpadają goście.

**Składniki:**
* piersi z kurczaka (dwie pojedyncze)
* mała sałata lodowa
* roszponka (3-4 garści)
* 2 gruszki (twarde)
* ser pleśniowy (niebieski lub zielony)
* garść orzechów włoskich
* garść słonecznika
* garść pestek dyni
* sól
* pieprz
* bazylia


**Składniki na sos:**
* 1/3 szklanki oliwy z oliwek
* łyżka płynnego miodu
* sok z połowy cytryny
* łyżeczka octu balsamicznego
* sól (1/3 łyżeczki)
* pieprz (1/4 łyżeczki)

**Wykonanie:**

Piersi z kurczaka myjemy i kroimy na sznycle grubości około 2 -3 cm. Obsypujemy solą, pieprzem i bazylią suszoną (bazylii nie żałujemy). Polecam świeżo mieloną sól morką i grubo mielony kolorowy pieprz, efekt smakowy jest lepszy. Sznycelki z piersi grillujemy na grillu kompaktowym lub na patelni grillowej. Na grillu kompaktowym około 5-10 minut, dzięki temu piersi pozostaną soczyste. Pozostawiamy do wystygnięcia.

Do miski wrzucamy roszponkę i porwaną sałatę lodową. Gruszki obieramy, wycinamy gniazda nasienne i kroimy na cienkie plasterki. Ser pleśniowy kroimy w kostkę. Orzechy włoskie rozdrabniamy. Do sałaty dodajemy pokrojone gruszki, ser i orzechy. Dorzucamy słonecznik i pestki dyni oraz pokrojonego w paski grillowanego kurczaka.

Sałatka idealnie komponuje się z miodowym sosem winegret. Wystarczy wymieszać wszystkie składniki sosu i polać nim sałatkę.

Smacznego!
    