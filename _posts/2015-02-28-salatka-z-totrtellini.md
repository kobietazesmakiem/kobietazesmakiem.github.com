---
layout: post
title:  Sałatka z tortellini
categories: [przepisy]
tags: [bazylia, czosnek, przekaska, przystawka, salatki, tortellini, wege]
image: assets/images/2015/02/salatka-z-tortellini-2.jpg
---
Sałatka z tortellini i sosem czosnkowo-bazyliowym, to pozycja, która zdecydowanie nie sprzyja całowaniu, ze względu na zawartość czosnku, cebuli i szczypiorku. Dla całujących się polecam jeść ją we dwoje i po problemie. Mimo tej jednaj małej wady zdecydowanie warto się na nią skusić. Ma posmak wiosny i jest sycąca. Idealnie pasuje jako imprezowa przystawka lub dodatek do grilla. Jeśli nie lubicie grzybów możecie śmiało użyć tortellini z mięsem (ja polecam  z grzybami).

**Składniki sałatki:**
* paczka tortellini z grzybami
* 4 małe pomidory
* 3 małe cebule
* 20 dag szynki konserwowej (najlepiej w plasterkach)
* pęczek szczypiorku

**Sos czosnkowo – bazyliowy:**
* kubek śmietany 22%
* 6 łyżek majonezu
* łyżka cukru
* łyżka octu
* łyżka oleju
* łyżka bazylii
* 2 ząbki czosnku
* sól
* pieprz

**Wykonanie:**

Tortellini gotujemy wg przepisu na opakowaniu, następnie studzimy na sitku. Pomidory i szynkę kroimy w większą kostkę, cebulę i szczypiorek siekamy drobno. Wszystkie składniki mieszamy w misce. W osobnej miseczce przygotowujemy sos - śmietanę, majonez, ocet i olej mieszamy razem. Dodajemy bazylię, przeciśnięty lub starty czosnek, cukier, całość mieszamy i doprawiamy do smaku solą i pieprzem. Składniki sałatki polewamy sosem i całość mieszamy.

Smacznego!
    